<!--
title: Moddergooien met Bush
categories: nederlands, programming
-->
[Bush](http://www.pegasoft.ca/docs/bushintro.html#compare) was een
scriptingtaal gebaseerd op Ada 95, maar Bush is niet meer. Deze BUsiness SHell
heeft de sprankelijke naam SparForte gekregen (let op de CamelCase).

Erg jammer, want een opstootje met een politiek bijsmaakje is altijd amusant in
het vaak zo correcte codewereldje. Meestal blijft de politiek echter beperkt
tot digitaal vuistvechten over licenties (*gaap*).

Maar laten we wel wezen, in verhouding tot het moddergooien zoals dat in de
Amerikaanse presidentsverkiezingen gebruikelijk is, lijken veel conflicten
tussen programmeerbaarden (m/v) erg veel op peuterspeelzaalonvrede over
speelgoed.

Bush, zoals de taal op de site meestal nog genoemd wordt, maakt dit echter meer
dan goed in hun vergelijking met andere talen. Dit stukje is overduidelijk
getypt zonder handschoenen aan, want de [minachting voor elke taal anders dan
de eigen](http://www.pegasoft.ca/docs/bushintro.html#compare) en lingua mater
Ada wordt niet verhuld.

Python wordt weggezet als lullig scriptingtaaltje. Perl wordt hard aangepakt
vanwege zijn acroniem (die overigens niet bestaat, maar laten we de pret niet
bederven). Ruby maakt gebruik van “the principle of least surprise” en dat is
uiteraard fout. Bush is namelijk het programmeerequivalent van de extreem
spontane party favorite. Java heeft een “awkward syntax” en last but not least
is QBasic heus niet beter, want kijk: Bush heeft ook een crappy textgebaseerde
programmeeromgeving met een blauwe achtergrond.

Heerlijk. Ik mag dat moddergooien wel, hoe onzinnig het ook is. De makers van
Bush/SparForte kunnen echter nog wel wat leren. Allereerst zou ik een voorbeeld
nemen aan de trots waarmee de “brutally optimizing Scheme compiler” Stalin haar
politiek niet bepaald kleurloze naam draagt en voor de verbale vuigheden goed
luisteren naar [David Heinemeier Hansson](http://twit.tv/floss79).

